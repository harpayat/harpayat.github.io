---
title: "מפגשים"
description: ""
menu: main
weight: 50
tags: []
---

הקבוצה תיפגש באופן סדיר בזום, כנראה כל שבועיים או שלושה, בזמנים שיקבעו לפי ההעדפות שיתבררו בטופס [ההצטרפות](/joining).

לצד המפגשים בזום, ננסה לארגן מפגשים מקומיים פנים-אל-פנים.

בדרך כלל, הנושא המרכזי של מפגש יהיה ידוע מראש, את חלקו יכינו ויציגו אחת או שתיים מאיתנו. מי שיציגו, לא דוקא ידברו מתוך ידע ונסיון רב, אלא להיפך, בדרך כלל יספרו על מה שלמדו לאחרונה. נשאיר גם זמן לשיחה חפשית.

תהיה לנו תכנית לימודים לנושאי המפגשים, שתהיה ברורה אבל גם גמישה לעדכונים. ננסח אותה אחרי כמה מפגשים ראשונים, שבהם נכיר מעט ונמצא שפה משותפת. הליבה של התכנית תהיה בדרך כלל נושא מרכזי שנעקוב אחריו לאורך מפגשים רבים, לדוגמה מעבר שיטתי על נושאים באנטומיה. מסביב לליבה הזו, לפעמים נגע גם בנושאים מיוחדים.

מפגשי הזום יוקלטו בחלקם. לרוב, לא נשתף את ההקלטות באופן פומבי. הן מיועדות לתיעוד הפנימי שלנו, כך שנוכל לרענן את הזכרון ולהשלים את מה שהחמצנו. יהיו חלקים שגם לא נקליט בכלל.

קודם כל, חשוב לנו שהמפגשים יאפשרו סביבה נוחה לטעות ולהתבלבל, לדבר ולחשוב גם על דברים שאינם דוקא בתחום המומחיות שלנו. חשוב לנו להיות ביחד ברגעים הראשוניים האלה של פליאה ותהיה.

## תכנית טנטטיבית

### מפגש 1: הברך
המפגש הראשון יוקדש כמובן בחלקו לשיחה ולהיכרות, אבל גם נתחיל ללמוד. ככל הנראה, נבחר בברך כנושא הראשון, פשוט כי היא פשוטה יחסית לנושאים אחרים באנטומיה (נניח עמוד השדרה, או הנשימה). דרך הנושא הזה, נתנסה בדרכי הלימוד שלנו, ונחשוב קצת איך לגשת לנושאים הבאים באנטומיה.

